---
title: 'Derfor boikotter de Schjødt: «Ikke forenlig med Blystad-gruppens verdier»'
lead: >-
  Milliardærparet Arne og Marianne Blystads konglomerat vil ikke bruke
  advokatfirmaet Schjødt – og krever at motparter heller ikke gjør det. Også
  Klaveness Marine boikotter Schjødt.
hero: >-
  https://images.dn.no/image/ZXlucWphd1cyMG9ocVphSEdnTlhNaEZqenpZalNOdnY0U2VKL0RFamdIbz0=/nhst/binary/47183e619f38994fdc233af3f7fb19dd
caption: >-
  Blystad-konsernet forvalter Blystad-familiens formue, og eies fullt ut av
  familien. På toppen sitter Arne og Marianne Blystad (bildet) med bestemmende
  innflytelse. Bildet er fra 2015. (Foto: Fredrik Bjerknes)
url: >-
  https://www.dn.no/jus/schjodt/advokatfirmaet-schjodt/arne-blystad/derfor-boikotter-de-schjodt-ikke-forenlig-med-blystad-gruppens-verdier/2-1-1438547
tags:
  - Schjødt
  - Advokatfirmaet Schjødt
  - Arne Blystad
  - Marianne Blystad
  - Blystad-gruppen
  - Jus
posted: 2023-04-23T22:04:02.000Z
updated: 2023-04-28T11:13:59.000Z
pageBlocks:
  - name: Agnete Klevstrand
    email: agnete.klevstrand@dn.no
    _template: byline
---

I september 2022 fikk advokatfirmaet Schjødt en tydelig beskjed fra Blystad Group, det norske milliardkonsernet som forvalter familieformuen til investorene Arne og Marianne Blystad og deres døtre.

Ingen av selskapene i Blystad-gruppen ville lenger kjøpe advokattjenester fra Schjødt, skrev Blystad-gruppens toppsjef, Fredrik Platou, i en epost til ledelsen i Schjødt.

Og boikotten stoppet ikke der: Ifølge eposten, som DN kjenner innholdet av, ville selskapet helt la være å investere i selskaper som brukte advokattjenester fra Schjødt, eller anmode om at selskapene byttet advokatfirma. Blystad-gruppen ville også forsøksvis unngå å involvere seg i oppkjøpsprosjekter der Schjødt bisto motparter.

Sagt med andre ord ville samtlige Blystad-selskaper slippe å treffe Schjødt-advokater i forhandlinger overhodet, og det skulle de kommunisere tydelig til forhandlingsmotparter i transaksjoner – selgere, kjøpere, banker og andre.

### «Ikke forenlig»

– Våre observasjoner over tid er at bedriftskulturen i Schjødt synes å være en helt annen enn i andre advokatselskaper. Den er ikke forenlig med Blystad Gruppens verdier eller arbeidsmetoder. Det finnes nok av andre gode advokatfirmaer i byen til at bortfallet av Schjødts tjenester skal være noe tap for oss eller alle våre porteføljeselskaper, skriver daglig leder Fredrik Platou i Blystad-gruppen i en tekstmelding til DN.

Platou vil ikke kommentere eposten sendt til Schjødt i fjor, men bekrefter at konsernet fortsatt boikotter advokatfirmaet.

Blystad-konsernet har rundt ti milliarder kroner investert i shipping, eiendom, olje, offshore og teknologi, og ble startet av den mediesky skipsrederen og investoren Arne Blystad. I dag har Arne og Marianne Blystad bestemmende innflytelse i konsernet, som de eier sammen med døtrene Julie Josefine Blystad Fürst (35), Agnes Marie Blystad Sulejewski (35) og Anette Kristine Blystad (32). Det har ikke lyktes DN å nå Arne Blystad eller Marianne Blystad, som i dag er Ro Sommernes-partner, for kommentar til saken.

# !\[image]

Advokatfirmaet Schjødt har ikke ønsket å kommentere boikotten og påstandene om Schjødts bedriftskultur.

# kontakt oss-boks

### Omstridt møte

Eposten fra Blystad-gruppen ble sendt få dager etter et omstridt møte i september 2022. I møtet var Schjødts tidligere toppsjef Erling Ueland og toppsjefen i investeringsselskapet Klaveness  Marine, Jon Christian Syvertsen, som omtalt i DN sist uke.

Ifølge en klage til Disiplinærnemnda for advokater anklages Erling Ueland for å ha tilbudt toppsjefen i investeringsselskapet Klaveness Marine en million kroner i møtet. Pengene skulle betales personlig til Klavness-sjefen fra advokatfirmaet Schjødt, slik at Schjødt kunne få oppdrag. Advokatfirmaet Schjødt avviser at noe galt skal ha skjedd i møtet, etter en intern og ekstern undersøkelse av saken.

# faktaboks

Det er ikke bare Blystad-gruppen som har boikottet Schjødt. DN kjenner til at Klaveness Marine informerte Schjødt om oppdragsnekt tilbake i 2021 – og at også denne boikotten innebar at Klaveness Marine ville anmode forhandlingsmotparter, og selskaper de selv hadde investert i, om å bruke andre advokatfirmaer enn Schjødt. Dermed har også Klaveness Marine har hatt et kjølig forhold til advokatfirmaet Schjødt over noe tid.

Hverken toppsjef Jon Christian Syvertsen i Klaveness Marine eller styreleder Kristine Klaveness vil kommentere boikotten i DN.

### Schjødt: «Betaler selvsagt ikke for oppdrag»

«Saken står nå for Disiplinærnemnden. Av denne grunn er det ikke naturlig å kommentere beskyldningene i pressen, utover å gjenta at Syvertsens fremstilling er bestridt og grundig tilbakevist overfor nemnden. Schjødt betaler selvsagt ikke for å få oppdrag», skriver presseansvarlig partner i Schjødt, Per Ristvedt, til DN.

Han peker på en rettssak fra 2019 som opphavet til klagesaken som nå behandles.

«Klagesaken har sitt opphav i at vårt firma, på vegne av en klient, førte en ansvarssak mot blant andre Syvertsen. Syvertsen jobbet da for Blystad-gruppen. Beklageligvis synes hans beskyldninger mot Erling Ueland å ha samme bakgrunn», skriver Ristvedt, som ikke vil si mer om koblingen klagesaken skal ha til rettssaken.

Som omtalt i DN ble John Christian Syvertsen personlig saksøkt sammen med blant andre Arne Blystad i 2019, av bergensrederiet Spar Shipping. Spar Shipping ble representert av advokatfirmaet Schjødt.

Rettssaken hadde sitt utspring i et tvangssalg fra 2012, mens Jon Christian Syvertsen var shippingsjef hos Arne Blystad, og telte totalt 10 saksøkte personer og selskaper, hvor en rekke av dem var Blystad-eide.

Spar Shipping tapte rettssaken i to rettsrunder. De personlige søksmålene mot Syvertsen og Blystad ble forlikt i forkant av andre rettsrunde, og Spar Shipping dekket sakskostnadene og frafalt sine krav, ifølge lagmannsretten. Klaveness Marine var ikke en del av rettssaken. Erling Ueland var ikke Schjødts prosessfullmektig i rettssaken.

### Milliardportefølje

Jon Christian Syvertsen ble toppsjef i Klaveness Marine i 2015, etter ti år som shippingsjef hos Arne Blystad. Tidligere denne måneden ble det kjent at han slutter i Klaveness Marine.

«Jeg slutter etter syv veldig innholdsrike år. Jeg skal bruke tiden fremover til å tenke på muligheter og neste skritt», skriver han i en tekstmelding til DN.

Han opplyser at han trolig blir værende til andre halvdel av 2023, og avviser at avgangen har noen tilknytning til den pågående klagesaken for Disiplinærnemnda.

«Min fratredelse har selvsagt ikke noe med Schjødt-saken», skriver han.

# faktaboks

Boikottene fra Blystad-gruppen og Klaveness Marine kan bety at en lang rekke norske investorer, banker og selskaper blir bedt om å stille med andre hjelpere enn Schjødt-advokater ved forhandlingsbordet. Blystad-gruppen har investeringer i alt fra shipping og oljeservice, eiendommer på Norefjell og i Haakon VIIs gate 1 i Oslo, til venturefondet Driv, som har investert i smykkeselskapet Tom Wood og restaurantkjeden Sumo.

Klaveness Marine har en portefølje på rundt 6,5 milliarder kroner – også denne tungt investert i shipping og eiendom.

Erling Ueland, advokat og partner i advokatfirmaet Schjødt, har ikke besvart DNs henvendelser.
