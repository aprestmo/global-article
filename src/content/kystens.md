---
title: >-
  Ved inngangen til april teller NIS-flåten 719 skip, viser en oversikt fra
  Skipsregistrene.
lead: >-
  Ved inngangen til april teller NIS-flåten 719 skip, viser en oversikt fra
  Skipsregistrene.
posted: 2023-04-21T12:27:00.000Z
---

Norsk Internasjonalt Skipsregister, NIS, fikk redusert flåten med 
åtte skip i mars måned – nøyaktig samme antall slettinger som mars i 
fjor.

 

Det viser den månedlige oversikten over NIS-flåten fra Skipsregisteret.

 

–
 Flere skip er meldt både for sletting og innføring i registeret, og 
flåtens videre utvikling er dermed usikker, informerer Skipsregisteret.

 

Antall slettinger var færre enn i årets to første måneder. 

 Les også: [Nedgang i NIS-registrerte skip i år – flere har flagget ut](https://www.kystens.no/news/2-1-1407782) 

## Åtte slettinger

 

Tre av de åtte skipene som forlot NIS-flåten i mars flagget til Marshalløyene.

 

To skip ble overført til NOR-registeret, mens tre skip flagget til Liberia, Tyskland og Danmark.

   

 

Bergen-investorene Johan Odvar Odfjell og Trond Mohn solgte i januar fem produkttankere for[ totalt 160 millioner dollar](https://www.finansavisen.no/shipping/2023/01/23/7979139/johan-odvar-odfjell-og-trond-mohn-tar-gevinst-i-produkttank). 

 

I
 mars ble tre av fartøyene, som har vært drevet av Odfjell siden de ble 
overtatt fra verftene for rundt ti år siden, overført til nye eiere. 
Dermed flagget tre av skipene fra Bergen til Marshalløyene i mars. 

  Odfjells «Jo Rowan» ble solgt til det danske rederiet Torm i januar.  Foto: Tankers 

Odfjells
 «Jo Rowan» og «Jo Pinari» ble solgt til det danske rederiet Torm for 
69,2 millioner dollar. Det førstnevnte skipet fikk Odfjell levert fra 
New Times-verftet i Kina, mens det sistnevnte er koreansk-bygd.

 

Samtidig har Nyhill Shipping i Bergen, som eies av Trond Mohns Meteva, solgt søsterskipene «Jo Provel» og «Jo Redwood».

 

Salgene
 ble gjennomført etter en periode med sterke fraktrater for 
spesialtankskip, som transporterer raffinerte oljeprodukter. Ved 
årsskiftet seilte slike skip inn over 50.000 dollar dagen.

 [
  
    Flåten på over 40 skip har ingen virksomhet med Norge – velger likevel å seile med norsk flagg ](https://www.kystens.no/news/2-1-1408966)  

## 719 skip

 

NIS-flåten
 ble tilført seks nye skip i mars måned. Det er dobbelt så mange som i 
februar, men halvparten så mange som i mars 2022. 

 

\- Vi ser 
positivt på utviklingen i tiden fremover, og mener det er all grunn til 
optimisme, sier kommunikasjonsrådgiver Marit Nilsen i 
Sjøfartsdirektoratet.

 

NIS-flåten besto dermed ved inngangen til april av totalt 719 skip.

 

Det
 utgjør en samlet tonnasje på 17 millioner bruttotonn. Tonnasje, som er 
en måleverdi for størrelsen på et skip, har siden årsskiftet blitt 
redusert, og er tilbake til 2019-nivå.

   

 

To
 av de nyregistrerte skipene ble overført fra Panama, mens Bahamas, UK, 
Italia, og Norsk Ordinært Skipsregistret bidro med et skip hver.

 

– Det blir spennende å se hvilken retning utviklingen dreier i fremover, sier Nilsen i Sjøfartsdirektoratet og legger til:

 

– Både Wallenius Wilhelmsen og Höegh har jo gått ut og fortalt at de [flagger flere skip hjem](https://www.kystens.no/industri/nedgang-i-nis-registrerte-skip-i-ar-flere-har-flagget-ut/2-1-1407782), og vi håper at det, sammen med andre registreringer, vil endre de siste måneders trend, sier hun.

 

Wallenius Wilhelmsen flagget for første gang i moderne tid seilende skip hjem. Enn så lenge [seiler 16 skip med](https://www.dn.no/shipping/lasse-kristoffersen/bjornar-skjaran/rederi/shippingsjef-tok-oppgjor-med-regjeringen-na-flagger-han-hjem-ti-skip/2-1-1401729) norsk flagg i hekken – rederiet har totalt 126 skip i sin flåte.

  

Skipsregisteret
 omfatter Norsk internasjonalt skipsregister, NIS, og det nasjonale 
registeret, Norsk ordinært skipsregister, Nor. 

Norske fartøy på 
15 meter og mer må registreres i Nor. Norske rederier som opererer 
internasjonalt, kan registrere fartøy i NIS, som er et alternativ dersom
 man ikke velger et «bekvemmelighetsflagg». 

NIS er kategorisert som en av verdens tre beste flaggstater, ifølge Paris MoU.

NIS
 og Nor driftes av Sjøfartsdirektoratet. Som flaggstat stiller 
Sjøfartsdirektoratet en rekke krav til sikkerhet og drift, både 
kvalifikasjoner og sertifikater for mannskap og teknisk standard på 
skip.

  

## Største flåten

 

Det internasjonale bilfraktrederiet Höegh Autoliners, har hverken havneanløp eller operasjoner i Norge, men flåten på over 40 [skip seiler likevel med norsk flagg.](https://www.kystens.no/industri/nedgang-i-nis-registrerte-skip-i-ar-flere-har-flagget-ut/2-1-1407782)


 

I mars flagget skipet Hoegh Berlin fra Bahamas, hjem til Norge. 

 

–
 Det viktigste argumentet for valg av flagg, er derfor profesjonaliteten
 og konkurransedyktigheten til Sjøfartsdirektoratet og NIS-registeret, 
har administrerende direktør Andreas Enger i Höegh Autoliners,[ tidligere uttalt til Kystens Næringsliv](https://www.kystens.no/okonomi/flaten-pa-over-40-skip-har-ingen-virksomhet-med-norge-velger-likevel-a-seile-med-norsk-flagg/2-1-1408966).

 Les også: [Negativ kurs for NIS-flåten – frykter flere vil flagge ut](https://www.kystens.no/news/2-1-1416768) 

 

Det
 børsnoterte kjemikalietankrederiet og tankterminalselskapet Odfjell 
flagget hjem tankeren Bow Endeavor. Skipet fra 2011 tilhørte tidligere 
Panama. 

 

Odfjell har en flåte på rundt 70 skip som opereres både globalt og regionalt, og endte med et årsresultat på[ 141,6 millioner dollar i 2022, mot minus 32,3 millioner dollar](https://www.kystens.no/okonomi/ett-av-de-sterkeste-arsresultatene-i-rederiets-historie/2-1-1427508) året før.

  Odfjells tanker Bow Endeavor ble i mars en del av den norske flaggstat.  Foto: Odfjell 

## Rekordår i fjor

 

NIS-flåten har økt jevnt siden 2014, og de siste fem årene har nærmere 200 skip flagget hjem.

 

Ved utgangen av 2022 var det 735 registrerte skip i NIS, som gjør fjoråret til et rekordår siden oppstarten.

 

– Hele fjorårets vekst er tapt, og det er dårlig nytt for den norske flåten, [uttalte Nilsen til Kystens Næringsliv tidligere i år](https://www.kystens.no/okonomi/negativ-kurs-for-nis-flaten-frykter-flere-vil-flagge-ut/2-1-1416768). 

 Les også: [Utenriksrederienes ordrebok består av 81 skip – kun fem bygges i Norge](https://www.kystens.no/news/2-1-1419711) 

 

Selv om det har vært overvekt av slettinger fra registeret i år, [skal det være flere pågående prosesser for å flagge hjem](https://www.kystens.no/industri/nedgang-i-nis-registrerte-skip-i-ar-flere-har-flagget-ut/2-1-1407782).

 

I Rederiforbundets medlemsundersøkelse fra 2022, vurderte r[ederiene å flagge hjem 49 skip til enten NOR- eller NIS-registeret](https://www.kystens.no/industri/nedgang-i-nis-registrerte-skip-i-ar-flere-har-flagget-ut/2-1-1407782).
